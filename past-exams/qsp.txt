Εκφώνηση
Δίνονται Ν θετικοί ακέραιοι αριθμοί, οι οποίοι τοποθετούνται σε μία ουρά. Δίνεται επίσης μία στοίβα, που αρχικά είναι κενή. Τέλος, δίνεται μία ακολουθία κινήσεων που παριστάνεται με μία μη κενή συμβολοσειρά αποτελούμενη από τους εξής χαρακτήρες με την ακόλουθη σημασία:

Q: Αφαίρεσε το πρώτο στοιχείο της ουράς και τοποθέτησέ το στην κορυφή της στοίβας.
S: Αφαίρεσε το στοιχείο που βρίσκεται στην κορυφή της στοίβας και τοποθέτησέ το στο τέλος της ουράς.
P: Εκτύπωσε κατά σειρά τα στοιχεία της ουράς, από το πρώτο μέχρι το τελευταίο, χωρισμένα ανά δύο με ένα κενό διάστημα.
Ζητείται να γράψετε ένα πρόγραμμα που θα εκτελεί την ακολουθία αυτών των κινήσεων. Αν μία κίνηση Q ή S δεν μπορεί να εκτελεστεί (γιατί αντίστοιχα η ουρά ή η στοίβα είναι άδεια), το πρόγραμμά σας πρέπει να εκτυπώνει τη λέξη "error" και να τερματίζεται.

Δεδομένα εισόδου
Η πρώτη γραμμή της εισόδου θα περιέχει τον αριθμό Ν: το πλήθος των στοιχείων που θα τοποθετηθούν αρχικά στην ουρά. Η δεύτερη γραμμή θα περιέχει Ν θετικούς ακέραιους αριθμούς, χωρισμένους ανά δύο με ένα κενό διάστημα: τα αρχικά περιεχόμενα της ουράς. Η τρίτη γραμμή περιέχει μία μη κενή συμβολοσειρά αποτελούμενη από τους χαρακτήρες 'Q', 'S' και 'P': την ακολουθία κινήσεων που πρέπει να εκτελέσετε.

Δεδομένα εξόδου
Η έξοδος πρέπει να περιέχει τα αποτελέσματα που εκτυπώνονται κατά την εκτέλεση της δοθείσας ακολουθίας κινήσεων, όπως περιγράφεται παραπάνω.

Περιορισμοί
1 <= Ν <= 10.000
Οι αριθμοί που τοποθετούνται αρχικά στην ουρά θα είναι το πολύ τριψήφιοι.
Το μήκος της ακολουθίας κινήσεων θα είναι το πολύ 100.000.
Το πλήθος των αριθμών που θα πρέπει το πρόγραμμά σας να εκτυπώνει δε θα υπερβαίνει το 100.000.
Όριο χρόνου εκτέλεσης: 1 sec.
Όριο μνήμης: 128 MB.
Παράδειγμα εισόδου
6
17 7 3 42 1 8
PQSPQQPSPSSP
Παράδειγμα εξόδου
17 7 3 42 1 8
7 3 42 1 8 17
42 1 8 17
42 1 8 17 3
error
